---
id: figurtall
title: Tall og Figurer
---

Tallene  `1, 2, 3, 4, 5, … `
kaller vi de naturlige tallene. De naturlige tallene deler vi ofte i partall og oddetall.

Partallene er de tallene vi kan dele med 2. Det er tallene `2, 4, 6, 8, 10, …`

Oddetallene kan vi ikke dele med 2. Det er tallene `1, 3, 5, 7, 9, 11, …`

Når vi kvadrerer et naturlig tall, får vi et kvadrattall. Her er de minste kvadrattallene:

```math 
K_1 = 1^2: 1
K_2 = 2^2: 4
K_3 = 3^2: 9
K_4 = 4^2: 16
K_5 = 5^2: 25
```


Kvadrattall nr. *n* er gitt ved formelen

```math 
K_n = n^2
```

Vi sier også at for eksempel 16 er kvadratet av 4.

Kvadrattallene kan vi framstille som figurtall av kuler på denne måten: 

```js
                   OOOO
             OOO   OOOO
       OO    OOO   OOOO
  O    OO    OOO   OOOO
  K1   K2     K3    K4
```

Vi ser at for eksempel kvadrattall nr. 4 danner et kvadrat med 4 kuler i hver retning.

Nå skal vi i oppgaver studere kvadrattallene og andre figurtall for å se etter sammenhenger.

### Oppgave 5.100
a) Velg to naturlige tall som følger etter hverandre.  
Finn summen av tallene og differansen mellom kvadratet av tallene. Hva ser du?

b) Prøv det samme med andre naturlige tall som følger etter hverandre. Hvilken regel ser ut til å gjelde?

c) Prøv å forklare regelen ved å tegne opp kvadrattallene som figurtall.

### Oppgave 5.101
a) Velg to naturlige tall slik at det ene er 2 større enn det andre.  
Finn summen av tallene og differansen mellom kvadratet av tallene. Prøv med flere slike tall og se etter et system.

b) Velg to naturlige tall slik at det ene er 3 større enn det andre.  
Finn summen av tallene og differansen mellom kvadratet av tallene. Prøv med flere slike tall og se om du kan finne et system.

c) Se på det du fant ut i oppgave a og b.  
Hvilken regel ser ut til å gjelde?  
Prøv regelen din ved å bruke andre tall enn 2 og 3.